Vi hade en droska här, men det var ingen människa som hade råd att anlita en droska, utan det var cykeln som gällde, eller gå.
Och när vi skulle ut och dansa till exempel, då klädde man sig i en klänning, och sedan fick man ta skidbyxor och så hade vi skor inpackat i en väska och lade på cykel och sedan hade vi skidbyxor och pjäxor på oss och en luvmössa och en riktig kappa då, och en jacka ovanpå.
Och sedan när man kom till det där man skulle dansa, då fick man gå ner i källaren och klä av sig det där och sedan fick man ta på sig det där när man åkte hem, för det kunde ju vara...
Ni har hört talas om att under krigsåren då fyrtio, fyrtioett så var det ju mellan tjugofem och trettio grader kallt, men ut skulle man ju och dansa i alla fall.
Men vi cyklade ju, ja, ett par mil cyklade man ju en kväll för att åka och dansa och så hade man ju lika långt hem.
Och jag vet en gång vi åkte från Åker, det var arton kilometer ungefär från där jag bodde och när vi skulle åka hem, då hade det fallit så här mycket nysnö och det var sådan här blötsnö och jag hade en cykel som de kallade för ballongcykel.
Det var breda hjul på.
Det var min mammas cykel och så hade de ett kjolnät på den där och så cyklade man några, ja, hundra meter kanske, så hade snön matat sig in under skärmen och det där, så fick man stanna och peta ut det där.
Det var ett rysligt göra.
Det tänkte man ju inte på när man åkte ner, att man skulle få besvärligt när man åkte hem, vet du, det tänkte man ju inte på.